# Як стати програмістом — досвід і рекомендації

#### ОСНОВНІ ВИДИ ПРОГРАМУВАННЯ

Однієї універсальної професії «програміст» не існує, тож передусім варто визначити, що саме буде цікаво створювати. Нижче перераховано основні напрямки в цій професії. Зрозуміло, що перелік не є вичерпним, але дає уявлення про ситуацію на ринку в цілому.

Програмування для web. Чули про Gmail або Dropbox? Створення подібних веб-додатків і є програмуванням для web. Цей напрямок має відгалуження: front-end та back-end. Коли ви відкриваєте той самий Gmail, то бачите тільки одну частину програми — клієнтську. На жаргоні програмістів — front-end. Але основні обчислення здійснюються на сервері. Створення коду для серверної частини це — back-end.

Для back-end програмування використовуються мови:
 * Java;
 * JavaScript;
 * C#;
 * Ruby;
 * PHP;
 * Python.

Для front-end: JavaScript з надбудовами TypeScript и CoffeeScript.

Програмування автономних enterprise-систем. Це можуть бути системи, які взагалі не мають користувацького інтерфейсу. Наприклад, механізми обробки статистики показу онлайн-реклами.

Тут використовуються мови програмування:
 * Java;
 * C#;
 * Python.

Big Data та машинне навчання. «Гаряча» тема, яка охоплює створення програмних продуктів для обробки та аналізу петабайтів накопичених даних. Використовують мови:
* Java;
* Scala.

Для систем машинного навчання переважно застосовують Python.

Сегмент, який охоплює рішення для social media, блогів, e-commerce, майже повністю базується на використанні PHP.

Створення програм для персональних комп’ютерів. Потроху втрачає популярність під натиском web. Тут програмісти працюють на
* С++ з бібліотекою QT;
* C# та платформою Microsoft .NET.

Що цікаво, останнім часом десктопні програми почали створювати за допомогою web-технологій, застосовуючи інструменти, подібні до Node-WebKit. Наприклад, саме так створено клієнта для дуже популярного месенджера Slack.

Розробка комп’ютерних ігор. У цій сфері використовуються переважно С++, для створення казуальних або не дуже вибагливих 3D-ігор також популярна платформа Unity, яка дозволяє писати на C#.

Програмування для вбудовуваних систем. Наприклад, написання драйверів, написання програм для малопотужних пристроїв, інтернету речей тощо. Окрема і важка для вивчення галузь, де переважно використовується «чистий» С або навіть Assembler.

#### ЧОТИРИ ЕТАПИ СТАНОВЛЕННЯ ПРОГРАМІСТА

**Перший крок** — вивчення computer science: усього, що стосується парадигм програмування (принаймні того, що стосується об’єктно-орієнтованого та функціонального програмування), алгоритмів, структури даних, що формує склад мислення. У ВНЗ чи самостійно — не має значення. Вибір конкретної мови на даному етапі не має дуже великого значення, але, з іншого боку, немає сенсу у вивченні таких мов, як Basic або Pascal, які вже багато років майже не використовуються в індустрії. На нашу думку, Python може бути дуже непоганим вибором для початківця.

**Другий крок** — закінчити курси з програмування.

**Третій крок** — інтернатура в IT-компанії та спеціалізація, за результатами навчання та стажування необхідно остаточно обрати напрямок, у якому далі майбутній програміст має розвиватися і вдосконалюватися. Дуже важливо побувати в «шкурі» інтерна, отримати досвід роботи над реальними проектами.

Останній, **четвертий крок** — отримання позиції Junior-розробника та робота над справжніми комерційними проектами. Перше, до чого потрібно бути готовим або доведеться швидко навчитися, — це вміння працювати в команді. Прийняти стиль і принципи роботи команди, вчитися працювати саме на результат, а не кодити з 9 до 18 п’ять днів на тиждень. І найголовніше — необхідно продовжувати вчитися чомусь новому. Тому що реальність комерційної розробки відрізняється від того, чого навчають на курсах або під час стажування.

#### КОРИСНІ ДОДАТКОВІ НАВИЧКИ ТА ВМІННЯ

З усіх необхідних додаткових знань найважливіше — це володіння англійською, на рівні intermediate або краще. Це дозволить вивчати безліч корисних матеріалів, наприклад, відеолекції MIT (Массачусетського технологічного інституту).

Суттєвою конкурентною перевагою буде отримання знань у галузях, де будуть застосовуватися навички програмування. Тобто при програмуванні для фінансового сектора, скажімо, варто орієнтуватися у звітності, розуміти, що програма робитиме з точки зору бізнесу.

Важливо виробити звичку враховувати «користувацький досвід», передбачувати, як програма буде виглядати з точки зору користувача, наскільки вона буде зрозумілою і зручною. Дизайнером інтерфейсів бути зовсім не обов’язково, але ази ергономіки ПЗ майбутній програміст знати просто зобов’язаний. Також корисно опанувати основи тестування — це допоможе уникнути маси дурних помилок у роботі.

------

Джерело: [Як стати програмістом — досвід і рекомендації](https://dou.ua/forums/topic/18475/)
